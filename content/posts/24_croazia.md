---
title: "Croazia - Isole e Laghi"
date: 2024-08-08
author: Linda e Tobi
description: "Krk, Cres, Lussino e Plitvice"
cover: "/img/24_croazia/cover.jpg"
tags: ["Mare"]
---

Quest'anno abbiamo deciso di optare per una destinazione meno distante e meno turistica
dovuto anche al fatto che il periodo in cui viaggiamo è particolarmente affollato.
Partendo dall'Italia ci siamo diretti verso la Croazia, senza una meta in particolare.
Durante il viaggio abbiamo cercato alloggio e abbiamo trovato una camera su airbnb
dentro ad una [bellissima villa](https://casameline.eu) sull'isola di Krk.

## Isola di Krk

A Krk abbiamo visitato due spiagge, entrambe molto belle e situate nella zona sud
dell'isola. La prima si chiama Oprna, è raggiungibile in auto, si trova parcheggio
abbastanza facilmente a bordo strada per poi scendere a piedi verso la spiaggia.
La discesa è un po' ripida e sterrata, abbiamo incontrato alcune persone con le
scarpe da ginnastica ma noi non abbiamo avuto problemi in ciabatte. Una volta arrivati
alla spiaggia c'è un piccolo bar, dove si può pagare solamente in contanti, quindi
ricordatevi di ritirare prima di andare a meno che non vi portiate la vostra acqua
e cibo. Come in tutte le spiaggia della Croazia l'acqua è trasparente e cristallina.
Dopo la mattinata in spiaggia ci siamo diretti verso un piccolo ristorante molto
carino a bordo mare nella città vicina mariana punat.

![Spiaggia di Oprna|small](/img/24_croazia/oprna.jpg)

La seconda spiaggia che abbiamo visitato a Krk si chiama Vela Luka, per raggiungerla
ci vogliono circa un paio d'ore a piedi oppure 10 minuti con un taxi boat che parte
dal porto di Baska per 10 euro a persona. Noi abbiamo optato per la camminata
all'andata e la barca al ritorno, cosa che ci sentiamo di consigliare fortemente.
Il sentiero che porta alla spiaggia è un saliscendi sulle montagne, ci sono diversi
segnali che lo indicano e si può anche vedere su google maps, la [partenza](https://maps.app.goo.gl/cxPUauet3q5EiMzeA)
si trova affianco al campeggio nudista di Baska. Sarebbe preferibile farlo con delle
scarpette da ginnastica, noi lo abbiamo fatto in crocs e Birkenstock e ce ne siamo
un po' pentiti.

![Sentiero per Vela Luka|small](/img/24_croazia/passeggiata.jpg)

Se decidete di fare la passeggiata inoltre ricordatevi di portare
acqua in abbondanza perché gran parte del percorso è al sole. La fatica della camminata
viene premiata da una vista mozzafiato dalla montagna scendendo verso la spiaggia.
La spiaggia di Vela Luka è una delle più belle che abbiamo visto qua in Croazia,
forse in parte dovuto alla fatica per raggiungerla, ma anche grazie alle nuove
amicizie strette durante la passeggiata con Marcello e Alessandro.

![Spiaggia di Vela Luka|small](/img/24_croazia/luka_view.jpg)

## Isole di Cres e lussino

Passate tre notti a Krk ci spostiamo verso le isole di Cres e Lussino, dove una
famiglia di amici ci ospita gentilmente nel paesino di Nerezine. Per raggiungere
Cres c'è un traghetto per il quale non serve fare il biglietto in anticipo ma
semplicemente dirigersi verso il porto e mettersi in coda insieme alle altre macchine,
il biglietto si fa sul posto e si sale sul primo traghetto disponibile.
Il paesino di Nerezine è molto bello, in particolare il piccolo porticciolo che
sembra un pochino essersi fermato nel tempo, con un camminamento di legno che attraversa
il molo. Da qua, un po' su consiglio della famiglia ospitante e un po' in seguito
a qualche nostra ricerca, abbiamo visitato Lussino.

![Molo di Nerezine|small](/img/24_croazia/molo_nerezine.jpg)

### Plaza Zabodarski

Carina ma scomoda da raggiungere in macchina, dovendo percorrere per arrivarci una
strada sterrata. Nella zona è probabilmente una delle più carine e meno affollate
ma non imperdibile.

![Plaza Zabodarski|small](/img/24_croazia/plaza_zabodarski.jpg)

### Plaza Plieski

Questa spiaggia si trova nella zona sud dell'isola di Lussino. Passata la città
di lussin picccolo la strada diventa di montagna e molto selvaggia.

![Discesa al Ristorante Balvanida|small](/img/24_croazia/discesa_balvanida.jpg)

Da quest'ultima partono diversi sentieri percorribili a piedi (parcheggiando la
macchina a bordo strada) che arrivano alla costa. Noi siamo arrivati a plaza plieski
in pochi minuti a piedi dal [Restoran Balvanida](https://maps.app.goo.gl/XRkicf9XAL3E53289)
dove abbiamo mangiato.

![Plaza Plieski|small](/img/24_croazia/plaza_plieski.jpg)

L'acqua come in tutte le spiagge della zona è limpida e azzurrissima. Ottimo posto
per andare a caccia di polpi. Per quanto riguarda l'agriturismo Balvanida, è raggiungibile
sia in auto (forse meglio se è 4X4) o in 30 minuti a piedi, lasciando la macchina
in alto accanto alla strada principale, noi abbiamo optato per la seconda. ll cibo
è buono, e nonostante sia costoso le porzioni sono abbondanti. Ottimo per un pranzo
prima o dopo la spiaggia. Di rientro verso casa ci siamo fermati al [Bar Providenca](https://maps.app.goo.gl/WEHqMdNtwxvk8naN9),
luogo forse più consigliato della giornata.

![Bar Providenca - Belvedere|small](/img/24_croazia/bar_providenca.jpg)

È un locale in una zona strategica dal quale si può godere di una vista magnifica.
Nella fascia oraria del tramonto (19-21), merita molto, ma è necessario prenotare.
Noi siamo entrati mezz'ora a bere uno Spritz (dalle 18.30 alle 19 prima che cominciasse
ad arrivare la gente con le prenotazioni). Questa zona di Lussino secondo noi è
davvero bella e vale la pena dedicarci del tempo.

## Belej (Cres)

Questa zona e in particolare l'isola di Cres purtroppo non abbiamo avuto occasione
di visitarla con calma. Il poco che abbiamo visto però ci è piaciuto particolarmente.
Piccola nota di merito va al ristorante [Bistro Leut Belej](https://maps.app.goo.gl/JRLcjppAYx4nZDdd8),
dove su prenotazione è possibile mangiare un buonissimo maialino alla brace e ottimi
contorni. Per quanto riguarda le spiagge invece, [Koromacna](https://maps.app.goo.gl/zJHK8qQXfEt9oKW16)
merita particolarmente. Si può raggiungere in macchina grazie ad una strada asfaltata
ma molto caratteristica fiancheggiata da muretti a secco. Questa spiaggia è tra
le più belle che abbiamo visto qua in Croazia.

![Koromacna|small](/img/24_croazia/koromacna.jpg)

> **Barca**: Se ne avete la possibilità affittare un gommone in queste zona può
> essere un ottima scelta. Sì raggiungono molto spiagge irraggiungibili a piedi
> o solo con lunghe camminate. Per farlo però in Croazia è necessaria la patente
> nautica. Noi abbiamo trascorso un pomeriggio in gommone e consigliamo [questa caletta](https://maps.app.goo.gl/X4poPezkFYwUL1Pj9)
> dove grazie al fondale sabbioso l'acqua ha un colore bellissimo.

![Caletta su Cres|small](/img/24_croazia/caletta.jpg)

## Zara

Per raggiungere Zara abbiamo preso un traghetto Jadrolinjia a lussin piccolo della
durata di 6 ore circa. La traversata nonostante sia lunga, è molto piacevole: il
traghetto ferma in diverse bellissime isole come Olib, Silba e Premuda che ci piacerebbe
in un viaggio futuro visitare. Prima fra tutte Silba sembrava particolarmente bella,
ma è visitabile solo a piedi e per noi era impossibile scendere avendo la macchina.
Oltre a vedere tante piccole isolette dal traghetto abbiamo assistito ad un tramonto
a picco sul mare con dei bellissimi colori.

![Acqua al tramonto|wide](/img/24_croazia/traversata.jpg)

> Nota: se non si possiede la machina il viaggio si può effettuare in aliscafo e
> dura circa 2 ore.

Abbiamo visitato Zara nel corso di una mattinata. Ci siamo concentrati sulla zona
vecchia all'interno delle mura, che abbiamo girato senza una particolare meta.
La città è molto bella, e in una mezza giornata è possibile visitarla per bene.
Ci sono piaciuti molto il mercato e il lungomare con il particolare organo marino.
Abbiamo lasciato zara all'ora di pranzo in direzione laghi di Plitvice, e ci siamo
fermati a mangiare al Bar Atlantis a Rovanjska. Abbiamo mangiato dell'ottimo pesce
ad un prezzo onesto.

![Zara|small](/img/24_croazia/zara.jpg)

## Laghi di Plitvice

Per visitare il parco dei laghi, abbiamo deciso di alloggiare alla Plitvice Ethno
house, che dista pochi minuti dall'ingresso 2. Vi sono infatti due ingressi per
visitare il parco e da ognuno di essi partono quattro percorsi. Abbiamo inoltre
scoperto che i biglietti d'ingresso sono limitati a 300, per fascia oraria, per
ingresso. Visto che abbiamo acquistato i nostri il giorno prima della visita la
nostra scelta è stata obbligata all'ingresso 2 dalle 7 alle 8 di mattina. Leggendo
online abbiamo visto che l'ingresso 1 è consigliato per la vista dei laghi all'inizio
del percorso, a giro finito però siamo contenti di non aver fatto così e crediamo
che il nostro itinerario sia migliore.

![Laghi di Plitvice 1|small](/img/24_croazia/laghi_1.jpg)

La vicinanza dell'alloggio ci ha permesso di svegliarci all'ultimo e presentarci
alle 7 in punto all'ingresso dei laghi, da qua abbiamo aspettato una navetta che
alle 730 ci ha portato all'inizio dei vari percorsi. La sera prima della visita
dopo qualche ricerca abbiamo deciso di fare il percorso H, vi consigliamo fortemente
di decidere in precedenza quale percorso fare così da non trovarvi a dover scegliere
quando arrivate al parco. Appena scesi dalla navetta siamo partiti con un passo
piuttosto veloce per staccarci dal resto della folla, lo abbiamo fatto per circa
un chilometro e così ci siamo potuti godere il resto della camminata nel parco
totalmente in solitaria! Questa cosa ci ha fatto sentire molto fortunati e soddisfatti
dato che le principali lamentele che avevamo sentito e letto riguardo a questo
posto erano legate al grande affollamento di cui anche noi non siamo grandi fan.

![Laghi di Plitvice 2|wide](/img/24_croazia/laghi_2.jpg)

Dalle guide la durata indicata del percorso H è di 4-6 ore, noi siamo arrivati
alla fine del percorso in poco meno di 4 ore camminando sempre con un buon passo
e fermandoci spesso a far foto. Verso la fine del percorso abbiamo incontrato le
persone che entravano in massa dall'ingresso 1 e abbiamo capito a cosa si riferivano
le lamentele descritte in precedenza. Un'altra cosa che abbiamo notato aver giocato
a nostro vantaggio è la temperatura, infatti camminare con il fresco delle 7 di
mattina è stato molto più piacevole che con l'afa e il caldo che ad agosto già
verso le 11 inizia a diventare parecchio. Il parco dei laghi è davvero bello, i
40 euro di biglietto sono stati a nostro parere ben spesi e come detto all'inizio
se tornassimo in dietro lo rifaremmo seguendo lo stesso percorso, orario e ingresso!

![Laghi di Plitvice 3|small](/img/24_croazia/laghi_3.jpg)
