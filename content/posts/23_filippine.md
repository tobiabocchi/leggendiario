---
title: "Filippine"
date: 2023-09-24
description: "Cebu, Palawan e Coron"
cover: "/img/23_filippine/palawan/expedition.jpg"
tags: ["Mare"]
---

![|small](/img/23_filippine/palawan/expedition.jpg)

## Viaggio

Abbiamo viaggiato facendo scalo a Doha e Singapore, arriviamo a Cebu Mactan
International airport al mattino presto. Abbiamo deciso di comprare i biglietti
andata e ritorno su Singapore e di gestire invece singolarmente quelli da e per
le Filippine, così da avere la libertà di spostarci e arrivare e partire da dove
volevamo. Il viaggio in totale è durato 24 ore quindi alla fine non troppo di più
rispetto alle proposte delle diverse compagnie aeree.

> Noi siamo partiti il 24 Settembre alle 11 di sera e siamo arrivati a Cebu alle
> 5 di mattina del 26 Settembre. Le ore effettive di viaggio sono 24 ma considerando
> il fuso si perdono un giorno e due notti.

Durante lo scalo a Singapore consigliamo assolutamente il ramen che abbiamo preso
da **ipporo ramen**. Ci siamo anche accorti che l'aereoporto di Singapore organizza
dei [tour gratuiti](https://www.changiairport.com/content/cag/en/airport-guide/facilities-and-services/free-singapore-tour.html)
per chi fa scalo di almeno 5.5 al massimo 24 ore per visitare il bellissimo aereoporto
o parte della città. Per il resto il viaggio è andato tutto liscio.

## Cebu

### Martedì 26 Settembre

Usciti dall'aereoporto di Cebu ci accoglie con un sorriso a 32 denti Thomas, che
grazie alla sua simpatia e capacità impredoriale si aggiudica il titolo di nostro
driver per la discesa verso **Moalboal**. Inizialmente ci propone 3400PHP che riusciamo
ad abbassare a 2900PHP. Ritiriamo 10000PHP all'ATM subito fuori dall'aereoporto
e alle 5:45 partiamo con Thomas. Mentre lasciamo la città nell'intenso traffico già
presente alle 6 del mattino siamo contenti di non aver optato per il noleggio di
una macchina, il traffico da queste parti è parecchio impegnativo e guidare per
ore in macchina potrebbe non rivelarsi una bellissima esperienza.

Arriviamo a Moalboal alle 8:30, dopo un viaggio di quasi 3 ore. Thomas ci lascia
al Moalboal Seaside Park, qua lasciamo le valigie presso Felinda's Lechon e ci
avviciniamo a un banchetto per chiedere informazioni riguardo a come fare per
nuotare con le **sardine**. Dopo una breve trattativa accordiamo un tour guidato
con trasporto incluso da dove ci troviamo per 800PHP. Arriva a prenderci in
scooter Joerwen, che con non calanche ci accompagna verso la spiaggia in
scooter, in tre, senza casco (divertentissimo).

![|small](/img/23_filippine/cebu/scooter.jpg)

Ci prepariamo con maschera e boccaglio ed entriamo in acqua, dopo pochi secondi
già possiamo ammirare diverse **tartarughe** che mangiano le alghe vicino a riva,
nuotando appena più a largo, circa a 30 metri dalla costa, si apre davanti ai
nostri occhi uno **spettacolo sottomarino**: una parete a picco che dai 3/4 metri
scende fino a perdita d'occhio e proprio di fronte a questa parete migliaia e migliaia
di sardine. Passiamo un'ora e mezza circa nell'acqua a giocare con i banchi di
sardine, durante il bagno qua è possibile vedere anche tantissimi altri pesci,
tra cui ci hanno colpito diverse stelle marine di colore azzurro e un paio di pesci
che sembravano esattamente identici a delle corde. Una volta fuori dall'acqua ci
asciughiamo e la guida ci riporta dove ci aveva presi, ancora una volta in scooter,
in tre, senza casco.

![|wide](/img/23_filippine/cebu/sardines.jpg)

L'esperienza è stata davvero magica e indimenticabile. Se dovessimo
tornare indietro la guida e il tour pagato sono totalmente evitabili, basta
arrivare direttamente dove si entra in acqua ([**chili bar** a Moalboal](https://maps.app.goo.gl/sM6HRNCcaGwaj5TK8))
andare a largo schivando/guardando le due o tre tartarughe che si trovano vicino
a riva e una volta arrivati alla parete a picco nel mare lasciarsi portare dalla
corrente fino a che non si è stanchi. La guida è stata molto ospitale e gentile,
soprattutto nel nostro caso ha fatto diverse riprese con la GoPro che abbiamo
portato da casa che senza di lui non avremmo potuto fare.

Terminato il giro ci fermiamo a mangiare un pollo alla griglia dove abbiamo
lasciato le valigie, da **Felinda's Lechon**, per la modica somma di 300PHP
saldiamo il conto del pranzo per due e del deposito valigie. Nell'uscire dal
ristorante siamo assaltati come sempre da richieste di tour passaggi eccetera..
Finiamo per accordare con un tassista per 1800PHP la corsa fino a Oslob, all'hotel
dove alloggiamo.

![|small](/img/23_filippine/cebu/felinda.jpg)

Arriviamo al **GT Seaside Inn** attorno alle 14:30, dove con sorpresa scopriamo
che a causa di lavori di manutenzione la nostra camera è stata cambiata da
standard a deluxe. Prendiamo accordi con l'hotel per svolgere l'attività con
gli squali balena, una visita a sumilon island sandbar, e l'incontro con le
scimmie hagdan per 4500PHP in due per domani con partenza alle 5:15 dall'hotel.
Per passare il resto del pomeriggio senza addormentarci, visto il fuso,
decidiamo di fare due passi lungo la spiaggia. Nel tornare ci fermiamo ad un
Mall per fare una piccola spesa per la colazione di domani e il pranzo che
altrimenti avrebbe prezzi proibitivi sull'isola... Rientriamo in hotel con una
fantasmagorica moto adattata a Cydecar (TokTok) dove ci fermiamo per cena.

> Fare la **spesa** nelle filippine da italiani risulta piuttosto arduo. Si
> trovano principalmente cibo in scatola e in polvere, noi alla fine ci siamo
> accontentati di panini al tonno come pranzo al sacco, Oreo per colazione e un
> po' d'acqua in bottiglia, dato che in questi posti è sempre meglio evitare
> quella del rubinetto.

### Mercoledì 27 Settembre

Grazie al fuso orario riusciamo ad addormentarci verso le 9 di sera, dormendo
circa 8 ore con la sveglia alle 5. Alle 5:15 usciamo e la nostra guida per oggi,
Paul, ci accoglie energicamente. Con un occhio chiuso e uno aperto facciamo
colazione con qualche Oreo mentre Paul guida il suo pickup verso **Oslob Whale
Shark Watching**. Arriviamo a destinazione alle 5:30 dove sorprendentemente
troviamo già un centinaio di persone in coda, Paul ci rassicura dicendo che nei
weekend la coda è parecchio più lunga e che quella di stamattina non è poi così
male.

La coda passa abbastanza velocemente, verso le 6:30 usciamo con una barchetta
a remi con altri 6 o 7 turisti e circa una dozzina di barche in totale. La
barchetta ci porta a poche decine di metri dalla costa e si attracca ad una boa
, da qua mettiamo le maschere e ci tuffiamo. Riportare a parole l'emozione che
si prova nel vedere a pochi metri di distanza gli squali balena è impossibile.
Rimaniamo a nuotare insieme a **6 o 7 esemplari** per **un'ora circa**.

![|wide](/img/23_filippine/cebu/sharks.jpg)

Una volta risaliti a bordo della barchetta ritorniamo a riva, dove Paul ci carica
in macchina per portarci al piccolo molo dove partiremo per **Sumilon Island**.
Qua attendiamo pochissimo, ci viene proposto di ordinare da mangiare per averlo
consegnato sull'isola a prezzi molto alti rispetto alla norma.. Rifiutiamo
dicendo che abbiamo portato i panini nello zaino. Incredibile ma vero, sono
solo le 8 del mattino quando salpiamo verso l'isolotto situato a pochi minuti
di navigazione di fronte a Oslob..

![Sumilon Island|small](/img/23_filippine/cebu/sumilon_boat.jpg)

Arrivati sull'isola ci accoglie una piccolissima macchia di sabbia, a causa
dell'alta marea la spiaggia asciutta è molto ridotta. La maggior parte delle
borse e teli sono infatti appoggiati sugli scogli retrostanti. A parte questo
il colore dell'acqua è stupendo, nonostante il forte vento. Facciamo due passi
salendo il molo in legno e la passeggiata lungo la costa, arriviamo ad uno
stand dove ci viene proposta una guida per fare **snorkeling** nella barriera
corallina qua di fronte, dato che senza guida non è possibile fare snorkeling
accettiamo e accordiamo 300PHP per 2 persone. La nostra guida, Renan, è
simpatica e cordiale, stiamo in acqua per 45 minuti, la barriera qua è davvero
molto bella, i coralli hanno dei colori e delle forme molto particolari e
spesso vanno a creare delle magnifiche foreste sottomarine.

![|small](/img/23_filippine/cebu/sumilon_corals.jpg)

Finito il bagno ritorniamo sulla piccola pezza di sabbia per fare qualche foto.
Proviamo anche a far spiccare il volo al nostro drone ma con poco successo a causa
del forte vento. Verso le 10:40 risaliamo su una delle barche che fanno avanti e
indietro dalla costa per ritornare da Paul che ci aspetta a riva.

![|small](/img/23_filippine/cebu/sumilon_bye.jpg)

Una volta risaliti in macchina con Paul ci dirigiamo verso la terza e ultima
attività organizzata di oggi: **monkey watching**. La guida ci lascia di fronte
all'ingresso dove le guide del parco ci accompagnano per una breve passeggiata
nella giungla. Dopo poco arriviamo in una sorta di parco giochi dove una
**ventina** di macachi scorrazza, salta, si arrampica, gioca e bisticcia. Le guide
ci danno un po' di cibo che è possibile passare letteralmente di mano in mano
ai simpatici animali. Dopo circa mezz'ora di foto e interazione con le
simpatiche scimmiette ritorniamo da Paul che ci riporta in hotel.

![|small](/img/23_filippine/cebu/monkeys.jpg)

Nonostante abbiamo fatto una miriade di attività è ancora "solo" mezzogiorno.
Mangiamo qualcosa al volo e a causa della **pioggia**, che a quanto pare è molto
**frequente nel pomeriggio** qua nelle Filippine, rimaniamo un po' in hotel per
programmare i prossimi giorni. Non appena spiove, usciamo per prendere un
caffè vicino all'hotel per combattere il jet-lag in un baracchino molto carino.
Dopo una veloce spesa da 7-eleven torniamo in hotel per finire di
programmare i giorni successivi e un aperitivo e cena vista mare.

> Tutto sommato ci siamo un po' informati riguardo ai prezzi e pensiamo che l'offerta
> del nostro hotel sia ottima. Per gli squali balena servono 1000PHP,
> per le scimmie solamente 100 mentre per andare a Sumilon non abbiamo trovato
> un prezzo preciso, pensiamo sia in base alla dimensione del gruppo e alla
> voglia/capacità di trattare, ma i prezzi variano da 200 a 800 a persona. In
> totale con l'hotel, che ci ha affiliato Paul per portarci a destra e a manca,
> abbiamo speso 4500PHP per due persone.

### Giovedì 28 Settembre

Ci svegliamo alle 7 e rimaniamo in camera fino alle 8 circa per ultimare le preparazioni
per i giorni a venire. Usciamo dall'hotel in cerca di un toktok che ci porti verso
**Tumalog Falls** e dopo poco ne troviamo uno disposto a darci un passaggio per 100PHP
a testa. Il toktok ci lascia a bordo della strada principale dove comincia una salita
ripida infattibile con il suo mezzo. Ci accolgono alcuni locali dicendo che la tariffa
per farsi portare fino alle cascate è di 120PHP a testa, accettiamo e ci caricano
in moto per un breve viaggio che a piedi sarebbe stato impraticabile.

![|small](/img/23_filippine/cebu/tumalog_scooter.jpg)

Arriviamo a un ulteriore checkpoint dove ci viene detto (per la terza volta) che
per arrivare alle cascate serve pagare 50PHP a testa, qua gli accompagnatori in
moto ci lasciano e ci diamo appuntamento per il ritorno un'ora e mezza dopo. A
questo checkpoint ci sono una ventina di moto che fanno su e giù dalle cascate
per portare chi arriva in moto come noi o altri tour che arrivano in van.
Dopo pochi minuti ci caricano sulle loro moto per portarci alle cascate.
Finalmente arriviamo a Tumalog Falls, dove per l'ultima volta ci viene richiesta
una tassa d'ingresso al parco di 50PHP a testa.
Il totale quindi, partendo da Oslob, è di 340PHP a testa per raggiungere
le cascate. Il parco è stupendo, piuttosto ridotto in dimensioni, nel giro di
pochi minuti è possibile girarlo tutto quanto. La cascata è davvero maestosa
e bellissima.

![Tumalog Falls|small](/img/23_filippine/cebu/tumalog_falls.jpg)

Dopo qualche foto di rito ci tuffiamo per rinfrescarci.
Non ci è sembrato di vedere molte zanzare qua ma è sempre meglio venire armati di
aiutano o simili. Una volta trascorsa l'ora e mezza accordata per il ritorno a scendere
ci avviamo verso l'uscita, dove gli stessi motociclisti che ci hanno portato per
l'ultimo tratto ci riportano al checkpoint precedente, qua incontriamo i locali
con cui ci eravamo dati appuntamento e infine, una volta tornati sulla strada
principale, fermiamo un toktok per tornare in hotel. Il rientro in hotel ci regala
anche la bellissima vista di un maiale trasportato in una gabbia di ferro da una
moto.

Una volta in hotel, prima di salire in camera ci fermiamo a comprare due Coca
in un mini market vicino alla modica cifra di 50PHP. Prepariamo le valigie per
ripartire verso l'aereoporto, pranziamo in hotel verso le 11:30 e per mezzogiorno
un taxista con cui abbiamo preso accordi viene a prenderci.

![Ultimo pranzo al GT Seaside Inn|small](/img/23_filippine/cebu/lunch.jpg)

Il viaggio da Oslob all'aeroporto è abbastanza lungo, ci mettiamo
in totale 4 ore e mezza, durante il viaggio però è possibile "visitare con gli occhi"
guardando fuori dal finestrino. I paesaggi, soprattutto quelli della prima parte
sul mare sono davvero molto belli. Il nostro volo parte alle 8 di sera e abbiamo
deciso di muoverci con largo anticipo perché qua non si sa mai quali imprevisti
possono capitare e comunque il pomeriggio spesso piove.

![Cebu City|small](/img/23_filippine/cebu/rain.jpg)

> A quanto abbiamo capito è facile che i voli interni qua facciano ritardo, fortunatamente
> il nostro volo parte solo mezz'ora in ritardo. Dico fortunatamente perchè diversi
> voli in partenza vengono cancellati e alcuni sono in ritardo anche di qualche ora.

Arriviamo a Puerto Princesa attorno alle 22, nel giro di pochissimo troviamo un
toktok che ci porta in hotel per 150PHP. Per questa sera abbiamo prenotato al
**Mayumi Lodge**, dove, in accordo con Anna, per 5000PHP abbiamo pagato la notte
e il tour per andare al fiume sotterraneo domani. La camera tutto sommato è ok
per passare una notte, l'aria condizionata non raffredda particolarmente e fa un
po' di rumore, nulla che la stanchezza del viaggio non possa sconfiggere.

## Palawan

### Venerdì 29 Settembre

Ci sveglia un ragazzo del personale dell'hotel alle 7 bussando alla porta,
dicendo che stanno per arrivare a prenderci quelli del tour. Verso le 7 e
mezza arriva un van con a bordo qualche altro turista e la nostra guida di oggi.
Saliamo sul van e ci viene detto che dobbiamo fare ancora qualche fermata
per caricare altre persone, durante una di queste compriamo una colazione al
volo in uno dei tanti negozietti che ci sono da queste parti.

Il viaggio in van per raggiungere l'**underground river** dura circa un paio d'ore,
durante le quali la nostra guida, Alona, ci spiega le principali cose a cui
fare attenzione durante la visita. Arriviamo al [**punto di raccolta**](https://maps.app.goo.gl/M6yJaorEFA89DSWZ7)
per salire sulle barchette che portano al fiume.

![Sala d\'attesa|small](/img/23_filippine/cebu/ur_wait.jpg)

Quando arriva il nostro turno saliamo e partiamo verso una delle 7 meraviglie
naturali del mondo. Il viaggio
su questa barca è davvero molto **rumoroso**, infatti non ci sarebbe dispiaciuto
se avessimo portato i **tappi per le orecchie** che ci hanno dato in aereo. Questo
piccolo tratto in barca regala la vista di un paesaggio davvero incredibile,
in particolare le formazioni rocciose che danno a picco su alcune spiaggette
da sogno, il tutto avvolto da una vegetazione unica. Una volta arrivati
scendiamo e ci avviamo verso l'ingresso del fiume, passando attraverso una
piccola parte di giungla con alcuni macachi. Arrivati all'ingresso saliamo su
una piccola barca a remi, sotto la guida di Chris, la visita dura circa una
mezz'ora ed è un'esperienza mozzafiato dall'inizio alla fine.

![|wide](/img/23_filippine/cebu/ur.jpg)

> Durante la visita siamo stati seduti in seconda fila sulla piccola barchetta,
> se potessimo tornare indietro ci saremmo impegnati per cercare di prendere la
> **prima fila**, le nostre foto e video infatti spesso hanno in primo piano la
> coppia seduta davanti a noi.

Al termine del giro Chris ci riporta dove siamo partiti e da qua torniamo
attraverso la giungla alla barca rumorosa e infine al porticciolo. Ci dirigiamo
verso un pranzo a buffet incluso nel prezzo del tour, qua accordiamo con Alona
il proseguo in van verso **El Nido** per 600PHP a testa.

Finito di pranzare ripartiamo e tra una chiacchiera e l'altra arriviamo al
bivio che riporta a Puerto Princesa da una parte, a El Nido dall'altra. Qua il
nostro driver ci scarica e Alona ci consegna ad un altro driver per portarci a
El Nido. Qui inizia la parte più **impegnativa** di oggi, oltre a dover fare 4 ore
di van un pochino rannicchiati con altre 12 persone (driver + 2 davanti, una
fila da 3, una seconda fila da 3, un'ultima fila da 4, più il "sedile magico"
che può essere aggiunto alla terza fila) prima di partire i driver aspettano
che il van si riempia, questo può richiedere da pochi minuti a qualche ora,
nel nostro caso abbiamo atteso **1 ora e mezza** a causa di un ritardo di altri
passeggeri. Abbiamo approfittato di questa attesa per aggiornare il nostro leggendiario!

![0% chiacchiere 100% lavoro|small](/img/23_filippine/cebu/leggendiario.jpg)

Una volta partiti il viaggio va tutto liscio e raggiungiamo El Nido,
più precisamente **Corong Corong Beach**, verso le 21.

Prima di andare a dormire, chiamiamo Arona per prenotare il Tour C per domani
e il tour A per lunedì, con l'idea di fare domenica in spiaggia.

### Sabato 30 Settembre

Ci svegliamo attorno alle 7 anche a causa della forte pioggia. Verso le 8:30
arriva il driver, Ronald, con a bordo del suo toktok il figlio Jonald di 2 anni,
per portarci alla spiaggia di El Nido da dove partono i tour A, B, C e D.

![Ronald e Jonald|small](/img/23_filippine/cebu/ronald.jpg)

Con le guide di oggi, Dhong e Rafi, partiamo verso le 9:30 in direzione **Cadlao
Lagoon**. In teoria il **tour C** non dovrebbe passare di qua, però, a causa della
forte corrente le guide hanno deciso di scambiare **Secret Beach** con questa tappa.
Qua ci viene proposto di noleggiare un **kayak** per 200PHP e siamo ben contenti
di aver accettato. Questo posto è a dir poco stupendo, le formazioni rocciose
che caratterizzano la zona si possono avvicinare quanto si vuole con il kayak
e la vegetazione che circonda questo posto lo rende assolutamente stupendo.
Dopo 40 minuti circa di kayak risaliamo in barca per continuare il giro.

![|wide](/img/23_filippine/cebu/cadlao.jpg)

Dopo esserci così tanto meravigliati a Cadlao pensavamo che la giornata non ci
nascondesse altre sorprese, ci siamo subito accorti di star sbagliato dopo che,
una volta calata l'ancora, ci siamo diretti verso **hidden beach** passando per
un passaggio segreto in mezzo alle rocce. Appena usciti da uno stretto tunnel
tra gli scogli si apre una vista incredibile di una spiaggia indescrivibile a
parole.

![|small](/img/23_filippine/cebu/hidden_beach.jpg)

Dopo aver trascorso circa mezz'ora in questa posto spettacolare
risaliamo sulla barca e facciamo rotta per una spiaggetta dove pranzare nota
come **Talisay Beach** 2 (se abbiamo capito bene esistono anche la 1, la 3 e la
4).

![|wide](/img/23_filippine/cebu/c_lunch.jpg)

Una volta finito di pranzare ripartiamo per l'ultima tappa del tour,
**Elicopter Island**, qua ci fermiamo per un bagno con maschera e boccaglio e un
cocco sulla spiaggia. Ripartiamo facendo rotta verso il porto da cui siamo partiti,
dopo quella che è stata una delle esperienze di vacanza più belle della nostra vita.

![|small](/img/23_filippine/palawan/elicopter_drone.jpg)

Al porto ci fermiamo per qualche ripresa con il drone, poi facciamo tappa a un
supermercato per fare scorta veloce di viveri e con un toktok torniamo verso
casa. L'esperienza c'è piaciuta talmente tanto che richiamiamo Alona per
prenotare anche il **tour B* per domani invece di prenderci un giorno più tranquillo.

![MOOD|small](/img/23_filippine/cebu/mood.jpg)

### Domenica 1 Ottobre

Ci svegliamo verso le 7 e mezza, lo stesso driver di ieri ci viene a prendere
e ci porta alla spiaggia di El Nido. Essendo domenica la spiaggia è abbastanza
trafficata e caotica, dato che i tour partono tutti quanti insieme. Verso le 9
e 30 partiamo con la barca in direzione **Entalula Island**. Una volta arrivati
sbarchiamo portandoci dietro maschera, boccaglio e il drone, la spiaggia qua
è davvero molto bella e nonostante sia domenica ci sono solo 4 o 5 barche
ancorate.

![|small](/img/23_filippine/palawan/entalula_drone.jpg)

Prima di risalire ci concediamo un cocco sul bagnasciuga, il sole aiuta a rendere
questo posto magnifico che a nostro parere è una delle spiagge più belle visitate
qua nelle Filippine.

![|wide](/img/23_filippine/cebu/entalula_coconut.jpg)

Dopo aver fatto volare il drone e un bel bagno risaliamo in barca in direzione
**Snake Island**. Arrivati scendiamo e le guide ci accompagnano per una velocissima
scalata del piccolo scoglio che fronteggia la lingua di sabbia, spiegandoci che ora,
durante la stagione delle piogge, l'alta marea non permette di camminare sulla
lingua di sabbia asciutta quindi ci spostiamo più in alto per vederla meglio
da sopra. Dopo qualche foto riascendiamo e facciamo due passi lungo la
spiaggia ora sommersa, quest'isola prende il nome dalla forma che ha la lingua
di sabbia che ricorda un serpente.

![Snake Island Sandbar|small](/img/23_filippine/cebu/snake_island.jpg)

Una volta raccolto il gruppo ripartiamo per andare a pranzo in una baietta affianco
alla prossima tappa del tour C, **Cudugnon Cave**. Come ieri non ci aspettiamo chissà
che per posto in cui pranzeremo e invece, anche se a prima vista questo posto
non sembra particolarmente speciale rispetto agli altri, un bagno ci porta a
scoprire un arco passante nella roccia bellissimo. Di fronte a questo arco inoltre
l'acqua è tra le più limpide e trasparenti che abbiamo visto qua nelle filippine.

![|small](/img/23_filippine/cebu/b_lunch.jpg)

Dopo il bagno torniamo in barca per mangiare e ripartire verso la caverna.
Arrivati alla caverna caliamo l'ancora e scendiamo, visitiamo la caverna
piuttosto alla svelta vista la presenza di altri gruppi che come noi fanno
questo giro. Di questa fermata però più che la caverna a stupirci è la
spiaggia che si trova lì affianco, le palme, l'acqua e il campo da beach
volley rendono il piccolo bar che si trova qua davvero unico.

![Cudugnon Cave|wide](/img/23_filippine/palawan/cudugnon_cave_drone.jpg)

Ancora una volta, risaliamo in barca e facciamo rotta per la prossima tappa:
**Cathedral Cave**. Una volta arrivati c'è un'altra barca che sta visitando la
grotta da vicino, il capitano della barca decide quindi di portarci in un punto
lì vicino per fare snorkeling, di fronte a **turtle island**, un piccolo isolotto
che ricorda la forma di una tartaruga. Mettiamo maschera e boccaglio e ci tuffiamo,
questo posto ha una barriera corallina fittissima e molto estesa, probabilmente
ancora più bella di quella che abbiamo visto a Sumilon Island. Finito il bagno
risaliamo in barca e facciamo rotta verso il porto di partenza.

![Stella Marina Corazzata|small](/img/23_filippine/cebu/starfish.jpg)

Arrivati al porto scendiamo, salutiamo i nostri compagni di viaggio di oggi e
dopo una piccola spesa ci dirigiamo verso casa in toktok.

> Fare anche oggi uno dei tour organizzati è stata la scelta giusta, ci ha permesso
> di visitare molti posti nuovi e passare una bella giornata di sole in compagnia.

Arrivati a casa, dopo un bagno in piscina usciamo per mangiare una pizza qua vicino,
da **Bella Vita**. Il locale è molto carino e la pizza non male. Finito di cenare
torniamo in stanza, prepariamo gli zaini per domani e andiamo a dormire presto
dato che domani ci aspetta il tour in teoria migliore dei quattro, l'A.

### Lunedì 2 Ottobre

Ci svegliamo come al solito presto alle 7:30, questa volta usciamo per andare
a far colazione al resort di fianco a dove dormiamo, Banig. Dopo qualche
pancake e una buona dose di caffè arriva il nostro driver di fiducia, Ronald,
insieme al piccolo Jonald. Arrivati alla solita spiaggia da cui partono i tour
veniamo informati che a causa di un tifone i tour oggi sono costretti a
tornare più presto del solito, alle 14. Salpiamo come sempre attorno alle 9:30
dopo aver atteso gli ultimi passeggeri. Il mare oggi è abbastanza mosso, per
fortuna però non piove. Prima dappa del tour è **7 Commando Beach**, dove
scendiamo per qualche foto, inutile dirlo, come tutte le altre destinazioni di
tutti gli altri tour questa spiaggia è molto carina, con un piccolo bar, un
campo da pallavolo e tante palme.

![|small](/img/23_filippine/palawan/7_commando.jpg)

Ci accorgiamo fin da subito che il tour A,
rinomato per essere il più bello dei quattro, è anche quello più affollato,
infatti questa prima spiaggia è molto piena di gente.

Dopo 40 minuti circa ripartiamo verso **Big Lagoon**, qua saliamo su un kayak per
300PHP e iniziamo ad esplorare la laguna. Entrando vediamo una ventina di
kayak che stanno ritornando verso le barche, affrettiamo il passo per
distaccarci un po' dagli altri che stanno per arrivare. Una volta entrati
nella laguna ci accoglie uno spettacolo indescrivibile, iniziamo a costeggiare
l'insenatura tenendo la destra, e presto ci accorgiamo di essere praticamente
da soli all'interno di essa. Qua la vegetazione a picco sul mare, combinata
con le rocce nere della zona crea una vista magnifica.

![|wide](/img/23_filippine/palawan/big_lagoon_1.jpg)

Continuiamo il nostro giro fino a fuoriuscire da dove eravamo entrati, qua il
forte vento richiede un grosso sforzo per raggiungere la barca, molti turisti
vengono infatti recuperati dalle "povere" guide turistiche che fanno da carro
attrezzi marino. Questa laguna ci ha impressionato davvero moltissimo, peccato
per la mancanza del sole, ma crediamo che sia anche più bella di Cadlao Lagoon.

![|wide](/img/23_filippine/palawan/big_lagoon_2.jpg)

La pagayata ci ha lasciato abbastanza affamati, ci dirigiamo verso **Shimizu
Island** per il pranzo. Come al solito le location del pasto non deludono, ci
fermiamo in una spiaggetta mozzafiato insieme ad un altro paio di barche.

![Shimizu Island|small](/img/23_filippine/palawan/shimizu_island.jpg)

Prima di rientrare facciamo una piccola tappa snorkeling a **twin rocks**. Come al
solito vediamo una bella foresta di coralli ma a sorprenderci qua è la grande
quantità di pesci che la popola. Proprio qua vediamo un gran bel Box Fish.
Finito il bagno risaliamo in barca e facciamo rotta verso la spiaggia di
partenza, dove arriviamo attorno alle 15.

![Que pasa, amigo?|small](/img/23_filippine/palawan/box_fish.jpg)

Passiamo il resto del pomeriggio a riposarci in camera, il nostro tradizionale
aperitivo delle 6 ci regala un bellissimo tramonto. Prima di dormire
prepariamo le valigie per domani, dato che partiamo per la **"Island expedition"**
organizzata da **Keelooma** che **da El nido** ci porterà **a Coron in 3 giorni**.

### Martedì 3 Ottobre

Come da accordo Ronald arriva a prenderci in hotel alle 7:30, ancora una volta
con il figlio al seguito. Verso le 8 arriviamo all'ufficio da cui parte la
**island expedition** di 3 giorni che abbiamo prenotato con Keelooma. Qua dopo
una veloce colazione e qualche stretta di mano con i compagni di viaggio
partiamo verso **San Ferdinand Port**. Il viaggio in van dura circa 40 minuti,
attraversiamo tanti bei paesaggi tra cui molte risaie. Arrivati al porto
saliamo sulla barca insieme alla crew che inizia a caricare acqua e viveri per
il viaggio.

Attorno alle 10 salpiamo e oggi, a causa del brutto tempo dovuto al tifone
facciamo diverse soste per fare snorkeling.

- **Darocotan shipwreck**: qua vediamo un relitto e tante stelle marine

![Famiglia di Patrick|small](/img/23_filippine/palawan/starfish.jpg)

- **Tacling Island**: qua vediamo un bellissimo lion fish, dopo il bagno ci fermiamo
sulla barca per il pranzo

![|small](/img/23_filippine/palawan/tacling.jpg)

- **Cobra Island**: un altro bellissimo bagno che termina con una forte pioggia,
al termine della quale saliamo in barca e facciamo rotta verso il campo di sta
notte su **Calibang Island**

Diversamente da quel che pensavamo passeremo le notti in due posti diversi.
Una volta scaricati gli zaini per la notte facciamo una partita a pallavolo dopo
la quale ci viene servito un bellissimo persce per cena.

![|small](/img/23_filippine/palawan/calibang_dinner.jpg)

Dopo cena facciamo un salto nel paesino vicino al campo dove a quanto pare si sta
svolgendo una celebrazione religiosa, c'è musica ad alto volume e tantissimi
ragazzi e bambini che ballano in un campo da basket.

Tornati al campo ci prepariamo per dormire, anche se la musica continua a
suonare ad alto volume fino alle 6 del mattino.

### Mercoledì 4 Ottobre

La sveglia suona alle 7 del mattino, prima di risalire sulla barca facciamo
volare il drone, prendiamo un caffè al volo e impariamo una nuova parola in
filippino: BABOI (maiale).

![Campo Notte|wide](/img/23_filippine/palawan/camp_1_drone.jpg)

Le mete di oggi sono:

- **Cagdanao island**: ancoriamo molto vicini a una spiaggetta con un campo da
pallavolo. Facciamo snorkeling e poi ci fermiamo per una partita a beach in
spiaggia e qualche ripresa con il drone.

![|small](/img/23_filippine/palawan/cagdanao.jpg)

- **Asis Beach**: qui, anche se di sfuggita, vediamo una tartaruga che nuota verso
gli abissi.
- **Inapupan**: tappa di bagno e snorkeling.

![|small](/img/23_filippine/palawan/bubble_ring.jpg)

- **Manligad**: tappa di bagno e snorkeling.

![Famiglia di Nemo|small](/img/23_filippine/palawan/nemos.jpg)

Arriviamo al campo di sta notte, su **Linapacan Island** verso 16:30, le capanne
in cui dormiamo sono molto belle e in generale tutto il contesto è davvero speciale.
Prima di cena facciamo una partita a basket con Paul Jared e Arthur e poi un bagno
con Jared e Holly, due ragazzi australiani con cui stiamo legando molto.

![|small](/img/23_filippine/palawan/basket.jpg)

Dopo cena ci sediamo attorno a un fuoco preparato dai ragazzi della crew, per
fare due chiacchiere tutti insieme, fino a quando un forte temporale ci obbliga
ad andare a letto.

### Giovedì 5 Ottobre

Attorno alle 5:30 apriamo gli occhi a causa della luce, ci accorgiamo che
dalla nostra casetta si vede un'alba bellissima con il sole che sorge dal mare.
Ci svegliamo verso le 6:30, nonostante l'umidità causata dal temporale
abbiamo dormito davvero bene.

![|small](/img/23_filippine/palawan/hut_1.jpg)

Dopo aver fatto volare il drone, alle 7:20 ci viene servita una bellissima colazione
a base di frutta, pancake e uova.

![Campo Notte|wide](/img/23_filippine/palawan/camp_2_drone.jpg)

Oggi il camping è ancora più bello grazie alla presenza del sole, e la nostra capanna
davvero magica.

![|small](/img/23_filippine/palawan/hut_2.jpg)

Dopo aver mangiato ritorniamo alla barca, alcuni in kayak, altri su una barchetta.

![|small](/img/23_filippine/palawan/boat.jpg)

Oggi ci dirigiamo verso **Coron**, facendo le seguenti tappe:

- **Araw Beach**: breve pausa per un bagno con maschera e boccaglio.

![|small](/img/23_filippine/palawan/araw_beach.jpg)

- **Ditaytayan island** e la sua **sandbar**: qua ci fermiamo per un po' di tempo,
prima a fare il bagno, poi pranziamo mentre si avvicina un temporale.

![|small](/img/23_filippine/palawan/ditaytayan_island_launch.jpg)

Prima di ripartire, visitiamo la lingua di sabbia che si trova sull'isola. Un forte
temporale ci costringe a tornare in barca per fare rotta verso la destinazione
finale della spedizione: **Coron**.

![Linda e Holly|small](/img/23_filippine/palawan/ditaytayan_island.jpg)

Arrivati in porto a Coron, dopo aver salutato tutti (Jared, Holly, Emily, Kelly,
Mia, Kyashen, Meghan, Christian e Carla) tranne Paul e Caterina, prendiamo
un tok tok fino al **Bluewave hotel**. Qua ci riposiamo un po', stendiamo tutte le
cose fradice dalla traversata e ci organizziamo per andare a cena con Jared e
Holly. Prima di uscire a cena accordiamo con l'hotel un tour privato per domani,
non potendo fare altrimenti dato che dobbiamo prendere il van per andare in
aereoporto alle 13 e i tour normali tornano verso le 15. Passiamo una
bellissima serata in compagnia alla **Brew House** e dopo esserci salutati
ritorniamo in hotel.

![Tobi e Jared|small](/img/23_filippine/palawan/coron_dinner.jpg)

## Coron

### Venerdì 6 Ottobre

Ci svegliamo presto, alle 6:15, e per iniziare bene la giornata facciamo colazione
in hotel.

![|small](/img/23_filippine/coron/coron_breakfast.jpg)

Verso le 7 arriva a prenderci la guida di oggi, Roger, paghiamo la cifra di 4000PHP
accordata con l'hotel per il tour e partiamo. Con un tok tok raggiungiamo il
porto e, dopo aver noleggiato un paio di pinne lunghe da apnea per 500PHP e
pagato 200PHP a testa di tassa di ingresso per **Barracuda Lake**, verso le 7:45
salpiamo in 5 (noi più 3 della crew) su una barca dalla capacità di 28 persone.

![Verso l\'infinito\.\.\. e oltre!|small](/img/23_filippine/coron/tour_start.jpg)

La prima tappa di oggi è **Barracuda Lake**, arriviamo molto presto rispetto al
resto dei tour, che solitamente parte dal porto verso le 9. Il paesaggio che
ci accoglie è indescrivibile, il lago è bellissimo e arrivando per primi l'acqua
è calmissima e fa da specchio a tutte le montagne che ci sono attorno.

![|small](/img/23_filippine/coron/barracuda_mirror.jpg)

Entriamo in acqua e ci avviciniamo alla zona famosa per l'apnea, qua un muro a
picco sul lago continua anche sott'acqua e la visibilità è incredibilmente
buona. Immergendosi è possibile vedere il continuo della formazione rocciosa
sempre a picco che va verso il fondo fino a 40 metri in certe zone.

![|wide](/img/23_filippine/coron/barracuda_dive.jpg)

La cosa assurda qua, oltre al paesaggio, è la temperatura dell'acqua, immergendosi,
passati i due metri la temperatura inizia a salire fino a diventare calda
quanto quella di una vasca da bagno! Dopo diverse immersioni ritorniamo alla
barca, facciamo un paio di riprese con il drone e ci dirigiamo verso al
seconda tappa: **Twin Lagoon**.

![|small](/img/23_filippine/coron/twin_lagoon_drone.jpg)

Arrivati a **Twin Lagoon** attracchiamo l'ancora ad un piccolo molo di legno, dopo
aver pagato la tassa ambientale, anche qua di 200PHP a testa, ci dirigiamo
verso l'ingresso della laguna. Roger ci spiega che le due lagune sono
collegate tramite un passaggio sotto a un arco di roccia e oggi, con la bassa
marea, è possibile passare al disotto dell'arco a nuoto. Il paesaggio qua è
davvero stupendo, i colori dell'acqua con la luce del sole sono incredibili e
fortunatamente la laguna è ancora poco affollata di turisti, sempre grazie al
fatto che siamo partiti presto. Dopo un lungo bagno ritorniamo verso la barca
a nuoto passando all'esterno della laguna.

Prima di rientrare in porto ci fermiamo in una piccola caletta per l'ultimo bagno.

![|small](/img/23_filippine/coron/last_stop.jpg)

Rientrati in hotel ci aspetta il transfer per l'aeroporto, pagato 250PHP a
testa, una volta arrivati re incontriamo Jared e Holly, per un secondo saluto
e ci imbarchiamo per tornare a casa facendo tappa a Singapore.

## Contatti

Qui di seguito trovate i vari contatti delle persone che ci hanno aiutato durante
il nostro viaggio! Contattando loro direttamente è spesso possibile avere accesso
a dei prezzi più vantaggiosi rispetto a quelli che si trovano in loco.

| Nome | Telefono | Info |
|---|---|---|
| Alona   | +63 9958517557 |  Guida turistica  per El Nido e Underground River, non ha WhatsApp ma usa [Facebook](https://www.facebook.com/alona.fernandez.33) |
| Thomas  | [Facebook](https://www.facebook.com/thomas.logarta) | Tassista sull'isola di Cebu (city) |
| Raphael | +63 9310433312 | Tassista sull'isola di Cebu (Moalboal) |

![|wide](/img/23_filippine/coron/the_end.jpg)
